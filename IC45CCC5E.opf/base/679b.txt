/ /dpal sa skya lo tsA ba'i rnam par thar pa ngo mtshar gsal ba'i me long dgos 'dod kun 'byung zhes bya ba bzhugs//

rgya gar skad du/ shrI wan bhu mi paNDU ma hA paNDi ta nirmma Na kA ya manydzu gho Sha A nan pu Nye na maH bod skad du/ dpal ldan sa skya paNDi ta chen po'i sprul pa'i sku
'jam dbyangs kun dga' bsod nams la phyag 'tshal lo/ /'jam dbyangs rigs kyi gangs ri las 'ongs 'gro kun dga' bskyed dal 'gro'i rgyun/ /bsod nams gser gyi sa gzhir rab 'khyil
grags pa'i rlabs 'phreng phyogs brgyar g.yo/ /rgyal ba'i ring lugs chu klung kun 'dus dge mtshan nor bu'i dpal yon can/ /skal bzang gdeng can dbang po'i bsti gnas sngon
med chos kyi mtsho chen rgyal/ /gang gi ngo mtshar rnams thar bsam yas las/ /cha shas 'ga' tsam mtshar du mngar ba 'di/ /'gro

kun dad pa bskyed phyir spel ba la/ /skal bzang dpyod ldan mtha' dag gus pas nyon/ /de la 'dir gnas lnga rig pa'i paNDi ta chen so lo 'jam pa'i rdo rje'i rnam par thar pa ngo
mtshar gsal ba'i me long dgos 'dod kun 'byung zhes bya ba 'di 'chad pa la/ de yang bdag nyid chen po 'di gang las byon pa'i rigs ni/ byang phyogs kyi brgyud kha ba can
gyi rdzongs 'dir 'gran zla dang bral ba'i lha rigs 'khon sa skya pa zhes mtshan mchog gsum dang ldan pa'i gdung rigs dri ma med par sku 'khrungs pa'i dbang nam mkha' bkra
shis rgyal mtshan dpal bzang po zhes bya ba'i yab mkhyen rab dang nus pa'i mnga' bdag de nyid dang / yum ye shes kyi mkha' 'gro'i mtshan rtags tshang ba dma' ze bza' ma
cig hor mo tshe brtan zhes bya ba de nyid kyi sras su bltams

pa yin te/ ji skad du/ dang por zab gsal gnyis med 'jam pa'i dbyangs/ /bar du rigs ldan 'jam dbyangs grags pa'i zhabs/ /tha mar gnas lnga rig pa sa skya pa/ /bdag nyid chen
po'i sngon gyi skyes rabs yin/ /zhes pa ltar dang po bde bar gshegs pa thams cad kyi mkhyen rab thams cad gcig tu bsdus pa'i ngo bo 'phags pa 'jam dpal/ bar du rigs ldan
gyi sa skyong chen po mi'i dbang po 'jam dpal grags pa/ tha mar gnas lnga rig pa'i paNDi ta chen po kun dga' rgyal mtshan dpal bzang po zhes bya ba rnams su sku'i rnam 'phrul
brgyud mar bzhes nas/ slar yang gangs ri'i khrod kyi gdul bya skal ldan rnams kyi smon lam dang legs byas kyis bskul nas/ dbus 'gyur gyi tshal rdo rje'i gdan nas byang
phyogs su dpag tshad brgya tsam bgrod pa'i sa'i cha/ yon tan rin po che du ma'i 'byung khung / 'phags pa'i gang zag rnams kyi bsti gnas 'gran zla med pa'i mkhas pa rgyun
mi chad par 'byon pa'i mtshan ma dang ldan pa'i gtsang grom pa la stod dpal ldan sa skya zhes grags pa'i dgon pa nas dbang po'i phyogs su ha cang mi ring ba zhig bgrod
pa'i nor 'dzin gyi mthil/ phyi nang gi dpal 'byor du ma 'byung ba'i bsti gnas dpal rtse gdong gi phun tshogs gling zhes pa'i khang bzang chen po der/ phun tshogs gnas dang
skyon med rigs bzang dang / /kha na ma tho med pa'i yab dang yum/ /skal bar ldan pa'i 'khor tshogs la dgongs

nas/ /zas gtsang sras bzhin dge mtshan bcas te bltams/ /zhes pa ltar ngo mtshar ba'i ltas du ma dang bcas legs par 'khrungs pa yin te/ de yang bdag nyid chen 'di'i yum rtse
gdong bla brang du mi phebs tsam gyi nub gcig man lam du/ ri gcig la 'dzeg gin 'dug pa na mun pa ches nas lam mi rnyed snyam pa'i tshe rum nas nyi zla gnyis 'thon nas phyogs
thams cad gsal bar byas pa rmis shing / yum gyi lhums su zhugs pa'i tshe/ rtse gdong gi byang phyogs na rje btsun sa skya pa'i bla mtsho yin pa'i mtsho zhig yod pa de
cher rgyas pa dang / gshin rje gshed kyi rnal 'byor pa 'bum ston ye shes rgyal mtshan gyi mnal lam du/ rtse gdong bla brang pa'i gsol zhing chen mo la yab gung na bzhugs
nas sa bon 'debs cing / skye bo gzhan du ma dang bcas pas phun sum tshogs pa'i bkra shis byed pa dang / rmis ltas pa gzhan 'ga' zhig gis rmi lam du bla brang la sa dkar
gsol ba dang / steng na dar 'phyar ba dang / nyi zla shar ba la sogs pa byung zhing / khyad par du yum la rmi ltas bzang po du ma dang / nyin par gyi tshe yang shes pa gsal
zhing bde bas brgyan pa dang / lus ldang pa yangs shing zo mdog bde ba la sogs pa'i rtags khyad par can du ma byung bar grags la/ de ltar ltas du ma dang bcas shing zla
grangs rnams thim pa na/ shing mo sbrul gyi lo chu stod zla ba'i nyer brgyad kyi nyin bkra shis pa'i dge mtshan du ma dang

bcas te bltams shing / de'i skabs su shar mi nyag gi paNDi ta grags pa rdo rje pas gzhon nu gzugs bzang zhing mdzes la lta na sdug pa de'i zhal gyi dkyil 'khor gzigs pa na/
a rokSha dpal ldan sa skya pa'i bstan pa'i rtsa ba zin a gsungs shing sku pang du bzhes nas/ rgyal ba'i thugs sras sngon byang dge ba yi/ /yon tan thams cad 'bad med lhun
gyis grub/ /chung ngu nyid nas dam pa'i spyod pa mdzad/ /bu chung 'phags pa'i sku la phyag 'tshal lo/ /zhes bstod cing mtshan rdo rje rgya sog bkra shis rgyal mtshan dpal
bzang po zhes bya bar gsol te/ de nas paNDi ta de'i drung du dam pa'i chos kyang mang du gsan par mdzad ces thos la/ de dag gi skabs su bla ma legs pa bzang po pa bya
bas yon tan thams cad kyi phyi mo 'dri klog phul ba na/ brda bstan pa tsam gyis 'dri klog gnyis ka thogs med du mkhyen cing / yi ge'i rigs kyang bod yig mi the ba'i rgya
gar ba'i yig rigs drug tsam dang mkha' 'gro'i yi ge dang / hor yig gsar la sogs pa yig rigs mang po gzigs pa tsam gyis dgongs te/ mdor na dri ba dang klog pa'i tshul thams
cad la mkhyen rab phul du byung bas skye bo thams cad ngo mtshar ba'i gnas su gyur pa yin no/ /de nas dgung lo drug bzhes pa na bdag chen rgya gar shes rab rgyal mtshan
gyi drung du dges pa rdo rje'i dbang / rdo rje phur pa'i dbang / drag po sgrol ba'i rjes gnang sogs dbang rjes gnang mang du gsan zhing / sku gzhon

nu'i skabs der nam mkha' la paNDi ta sngo bsang pod ral thogs pa sengge la chibs pa cig gzigs nas/ 'jam dbyangs ya gi na zhes gsungs pa yang byung bar grags te/ de ni bdag
nyid chen po paNDi ta nyid mngon sum du gzigs pa ste/ de la sogs pa mdor na bdag nyid chen po 'di ni gzhon nu'i dus nyid nas yon tan gyi tshogs du ma la mnga' mdzad pa zhig
ste/ ji skad du/ sku ni mdzes shing yid 'ong mthong na dga'/ /gsung ni 'jam zhing snyan la 'phrod par smra/ /thugs ni chos kyi bag chags bzang pos bgos/ /gzhon nur gyur
kyang byis pa'i spyod las 'das/ /de tshe nges pa'i don du 'jam dbyangs nyid/ /gdul bya'i snang ngor sa skya paN chen zhes/ /snyan grags kun gyi gtsug na len pa des/ /rang
snang ye shes tshul du gsal bar gzigs/ /zhes gsungs pa ltar ro/ /de nas bdag nyid chen po 'dis rab tu byung nas bstan pa'i bya ba ji ltar mdzad pa'i tshul ni/ ji skad
du/ mgon khyed srid pa'i 'ching bas ma gos shing / /'khor ba'i phun tshogs snying po med gzigs kyang / /mchog gi spyod pas 'gro rnams rjes gzung phyir/ /khyim gyi 'ching
ba dug can zas bzhin spangs/ /slar yang e waM chos kyi 'jug ngogs cher/ /blo gsal chu bya mang pos mdun bsus te/ /mkhan slob ngang pa'i ded dpon bka' drin las/ /bslab gsum
'o ma'i rgya mtshor rim gyis zhugs/ /zhes pa ltar te/ de yang bdag nyid chen po 'di dgung lo bcu gcig bzhes pa

shing mo yos bu'i lo smin drug zla ba'i dkar phyogs la/ mkhan chen thams cad mkhyen pa bsod nams lhun grub legs pa'i 'byung nags rgyal mtshan dpal bzang po pa'i drung du bstan
pa'i rtsa ba dge bsnyen gyi sdom pa rnam par dag pas thugs rgyud bltams shing rab tu byung ba'i brtul zhugs la gnas par mdzad/ gzhan yang mkhan chen thams cad mkhyen
pa de la thub pa dgongs gsal gyi bshad bka' sogs chos tshul du ma gsan te/ de nas lo de nyid kyi rgyal gyi zla ba la ngor e waM chos ldan du phebs te/ zla ba de kha'i yar
tshes bcu gnyis kyi tshe rje btsun rdo rje 'chang dkon mchog 'phel ba'i drung du mkhan po zhus/ chos rje glo bo mkhan chen pas slob dpon mdzad nas dge tshul gyis sdom pa
rnam par dag pa mnos shing / mtshan yang don dang mthun par 'jam dbyangs kun dga' bsod nams grags pa rgyan dpal bzang po zhes bya bar gsol te/ bslab bya'i gnas phra zhing
phra ba la yang kha na ma tho ba'i dri mas ma gos pa'i btsun pa'i mchog tu gyur te/ de nas me pho 'brug lo rje de nyid dgung lo bcu gnyis la nye ba tsam na/ mkhan chen
chos kyi rje dang dpon slob lhan cig tu dge ba'i bshes gnyen sde snod 'dzin pa du ma'i 'khor dang bcas te gdan sa phyogs su chibs kyi kha lo bsgyur bar mdzad nas rim gyis
phebs te/ lo gsar gyi dkar phyogs dga' ba dang po'i tshes la rje btsun 'jam pa'i dbyangs kyi rnam 'phrul chos rje sa skya paNDi ta chen po'i chos kyi khri ga la ba der/
rgyal ba'i sras

kyi lam po che thub pa'i dgongs pa gsal ba zhes bya ba'i bstan bcos chen po yongs su rdzogs pa nyi ma gsum gyi bar du legs par bshad pas/ skye bo'i tshogs thams cad ngo mtshar
zhing sku na gzhon nu 'di lta bu la sku gsung thugs kyi yon tan rmad du byung ba 'di 'dra ba 'byung ba ni nges par chos kyi rje sa skya paNDi ta nyid slar yang gdul bya'i
don du sku'i skye ba bzhes pa yin yang dag go /zhes mkhas pa'i skya bo rnams kyi mchog tu bsngags pa'i gnas su gyur pa zhig go /zhes grags te/ ji skad du/ 'dzin ma'i
khyon 'dir 'jam dbyangs sprul pa'i sku/ /rim par byon pa'i dpal ldan sa skya zhes/ /grags pa'i rnga chen srid na gsal ba der/ /bcu gnyis bzhes tshe bshad pa'i dga' ston
bsgrub/ /sku ni 'khor tshogs dbus na zla ltar brjid/ /gsung ni tshangs pa'i dbyangs ltar dal dod snyoms/ /thugs ni shes bya'i gnas la gsal bar 'jug /yon tan skye bo kun gyi
kha na rgyu/ /zhes pa ltar ro/ /de nas dgung lo bcu bzhi pa sa pho rta'i lo bzhi thog gi gdan sa mdzad nas bstan pa'i bdag por mnga' gsol zhing / slar yang rtse gdong
du phebs nas ra dpon yon tan 'byung gnas la 'dul ba mdo rtsa ba/ 'dul ba me tog 'phreng rgyud/ rgyas pa'i bstan bcos tshad ma rnams 'grel/ sde bdun mdo dang bcas pa'i dgongs
'grel gyi bstan bcos rig pa'i gter/ sdom pa gsum gyi rab tu dbye ba sogs sde snod gtso bor gyur pa'i chos kyi rnam grangs 'ga' zhig lung rigs

kyi mtha' gcod dang bcas te legs par gsan zhing / 'bel ba'i gtam gyi sgo nas legs par gtan la phab ste smra ba'i khyu mchog tu gyur la/ de dus snga dro ja sbyor re tsam gyi
bar la shog bu mda' tshad bdun tsam re zin pa yang byas zhes gsungs pa dang / ji snyed thugs su chud pa thams cad kyang bsnyel ba med pa'i spob pa phun sum tshogs pa mnga'
ba ste/ bdag nyid chen po rang gi gsung las/ gsang ston slob dpon ye shes 'byung gnas la/ /'dul ba mdo rtsa ka ri ka la sogs/ /tshad ma rnam 'grel rig gter sdom gsum dang
/ /pha rol phyin pa'i gzhung lugs 'ga' zhig mnos/ /sngags kyi sdeb sogs lag len phran tshegs bslab/ /de ltar thos pa'i gzhung lugs thams cad la/ /bsam pas sgro 'dogs
chod cing bsgom na yang / /the tshom mi za yid ches cung zad yod/ /ces gsungs so/ /de nas lug gi lo rje nyid dgung lo bco lnga pa'i dus yongs 'dzin dkon mchog 'phel ba'i
gsung gi rang gzhan gyi don gnyis bsgrub pa'i phyir gsung bsnyen mdzad dgos pa'i bka' stsal ba la rten/ dges pa rdo rje'i dkyil 'khor gyi bsnyen pa sbyin sreg dang bcas pa/
rdo rje phur pa'i bsnyen pa/ nag po chen po gur gyi mgon po'i bsnyen pa rnams mthar phyin par mdzad pas/ de dag gi skabs su kye rdo rje dang / rdo rje gzhon nu/ gur mgon
rnams zhal gzigs pa la sogs pa grub pa'i mtshan ma mang du byung bar grags la/ de

nas yang rgyal ba'i bstan pa la zhugs la yongs su rdzogs pa ni dge slong nyid yin par dgongs nas/ dgung lo nyi shur phebs pa shing pho byi ba'i lo mkhan po sngar gyi dge tshul
mdzad pa po de nyid dang / las kyi slob dpon 'jam pa'i dbyangs sangs rgyas rin chen dpal bzang po dang / gsang ston ra dpon yon tan 'byung gnas kyis mdzad de/ dge 'dun
bcu phrag phyed kyi dbus su bsnyen par rdzogs par mdzad nas/ 'phags pa rta thul ltar spyod lam shin tu dul ba dang / ka ta ya na'i bu ltar bslab bya rnams la shin tu gus
shing / 'od srung bzhin du sbyangs pa'i yon tan thams cad dang ldan pa ste/ mdor na 'dul ba 'dzin pa rnams kyi gtsug gi rgyan du gyur pa zhig ste/ ji skad du/ zhi dang
nyer zhi'i myos bum mtho ldan zhing / /kun nas dul ba'i gser gyi dra ba can/ /thub bstan skyed tshal mdzad pa'i gnyis 'thung khyod/ /yongs rdzogs bstan pa'i khur chen 'degs
par bzod/ /spyod lam kun nas dul ba rta thul te/ /bslab byar gus pa ka ta ya na'i bu/ /sbyangs pa'i yon tan ldan pa 'od srung bzhin/ /dri zhim lta na sdug pa 'od chags
'bar/ /zhes gsungs pa ltar ro/ /de ltar nges legs kyi lam la gcig tu gzhol zhing / lhag pa'i tshul khrims kyi thugs rgyud phyug par mdzad nas/ slar yang rang gzhan rnams
grol ba thob pa'i thabs kyi gtso bo dam pa'i chos thos nas nyams su len pa dang / de'i yang rtsa ba dri ma med pa'i gsung rab la thos pa bya ba nyid yin par

dgongs nas/ yongs kyi dge ba'i bshes gnyen rnams las gsan pa rgya mtsho'i pha rol tu gson pa mdzad pa'i tshul ni/ ji skad du/ khyod ni mkhyen pa'i lang tsho cher rgyas kyang
/ /blo gsal yongs kyi dpyad bya 'di yin zhes/ /mang du gsan pa'i snyim pas rab brkyangs te/ /mkhas mang zhal gyi bdud rtsi dges par gsol/ /zhes pa ltar/ chos kyi rje yongs
'dzin dkon mchog 'phel ba'i drung du/ dbu ma lugs kyi sems bskyed/ dbang gi sngon 'gro'i sems bskyed/ de gnyis kyi yig cha'i lung dang bcas pa/ dges pa rdo rje yab yum
gyi dbang / gshed dmar lha lnga'i dbang sogs dbang gi rnams grangs du ma dang / gsung ngag lam 'bras kyi khrid dang / 'di dang 'brel ba'i byin rlabs mtha' dag dang rgyab
brten gyi yig cha'i lung / gzhan yang Dombhi pa'i lhan cig skyes grub sogs lam skor phyi ma brgyad du grags pa man ngag yig cha phran tshogs dang bcas pa/ shanti pa'i mdo
rgyud bsre ba sogs sgo drug chos 'brel du grags pa rnams dang / gtso che'i chos sna sum cu rtsa dgu po sogs dges pa rdo rje chos skor mtha' yas pa zhig dang / yang 'khor
lo bde mchog bskor la/ dpal mngon par rtogs pa sogs lU hi pa'i smad lnga/ bde mchog nag po pa'i sgrub thabs sogs nag po gzhung drug bde mchog lus dkyil sgrub thabs sogs
dril bu skor gsum ste lU nag dril gsum gyi skor gyi 'khor lo bde mchog gi chos bskor phal mo che dang / gzhan yang sgrub thabs mdo byas mdo bsres/ rnam gzhag rim pa sogs
pha

rgyud gsang ba 'dus pa'i skor mang po zhig dang / thun mong bsgrubs pas mchog zhar la 'byung ba dmar po skor gsum gyi byin rlabs man ngag las tshogs dang / de dag gi yig cha'i
lung / rje btsun gong ma lnga'i bka' 'bum/ rdo rje 'chang kun dga' bzang po/ sems dpa' chen po dkon mchog rgyal mtshan/ kun mkhyen bsod nams sengge rnams kyi bka' 'bum/
gzhan yang chos skyong skor gyi rjes gnang sogs rjes gnang gi rigs bsam gyis mi khyab pa dang / khyad par brgyud pa dri ma med pa las 'ong ba'i sdom pa gsum gyi bka' drin
mnos pa'i bla ma rnams kyi nang nas kyang 'di nyid la rtsa ba'i bla ma mchog tu 'dzin pa yin te/ nyid kyi gsung las kyang / khyad par rdo rje 'chang chen ratna'i mtshan/
/snyigs dus 'gro ba'i 'dren mchog dam pa las/ /sdom pa gsum gyi bka' drin nyer mnos pas/ /bka' drin che zhing bla ma'i mchog tu bzung / /zhes gsungs so/ /yang bdag nyid
chen po 'dis mkhan chen bsod nams lhun grub las dam pa'i chos gsan pa'i tshul ni/ bdag nyid chen po rang gi gsung las/ mkhan chen 'jam pa'i dbyangs las ches zab pa'i/
/kye rdor rgyud gsum gsang mtha' gur mgon sogs/ /thun mong ma yin yid ches gnas rnams zhus/ /zhes gsungs pa ltar/ bya ba spyi rgyud nas bshad pa'i rigs gsum spyi dbang /
rnam 'joms ma Ni badzra lugs kyi dbang sogs smin byed dbang gi rnam gzhag bcu phrag gsum du lnga phrag gcig gi lhag pa rnams dang /

dpyal lugs kyi phag mo skor gsum gyi byin rlabs sogs byin rlabs kyi rigs lnga phrag gsum tsam dang / gtsug tor rnams rgyal/ don zhags lha lnga/ gur mgon lha brgyad kyi rjes
gnang / zur bka' bzhi bcu lhag pa tsam sogs 'di dag kyang rgyab rten gyi yig cha so so'i lung dang / gzhan yang dges pa rdo rje rgyud gsum gyi bshad bka'/ bde mchog rtsa
rgyud 'grel pa dang bcas pa'i lung bshad sogs dang / chos rje mkhan chen thams cad mkhyen pa rang nyid kyi bka' 'bum gyi lung sogs mchog tu zab pa'i chos kyi bka' drin mang
du gsan te thugs su chud par mdzad/ yang rje 'dis 'phags pa spyan ras gzigs dang mi gnyis pa'i rje btsun mus pa chen po sangs rgyas rin chen gyi drung du snga phyir gsan
pa'i chos kyi rnam grangs la/ rdo rje 'phreng ba kri ya sa munytsa dang bcas pa'i dbang / bde mchog nag po pa'i chos skor yongs rdzogs/ sbyong dkyil bcu gnyis kyi dbang
/ blo sbyong gi skor/ rje mus chen rang nyid kyi gsung 'bum gyi lung sogs gsan zhing / mdor na sngar gsan pa'i gdams mang po yang bskyar nas gsan par mdzod de/ nyid kyi
gsung las/ 'jig rten dbang phyug buddha ratna las/ /sngar gyi gdams sngags phal cher bskyar nas gsan/ /gzhan yang gsang 'dus rigs gsum blo sbyong spyod/ /kri ya sa munytsa
sogs mang dus thos/ /zhes sogs gsungs so/ /gzhan yang thams cad mkhyen pa zha lu lo tsA ba rin chen chos skyong bzang po la dus 'khor sa lugs kyi dbang / sbyor ba yan
lag drug pa'i khrid/ tha snyad rig pa la sgra ka tsan gnyis 'grel

pa yan lag dang bcas pa/ sdeb sbyor gyi bstan bcos rin chen 'byung nas/ tshig rgyan gyi bstan bcos me long / mngon brjod kyi bstan bcos sna tshogs gsal ba'i nyer mkho bsdus
pa sogs mang du gsan zhing / gsan pa de dag kyang ming tsam ma yin pa tshig dang don du bcas pa legs par dgongs shing thugs su chud pas phyi nang gi rig gnas gang la yang
thog pa med pa'i paNDi ta chen por gyur pa yin te/ nyid kyi gsung las/ 'gos lo dharma pa la'i zhal snga nas/ /dus kyi 'khor lo'i dbang bskur sa lugs dang / /jo zha lugs
kyi sbyor drug la sogs zhus/ /ka la tsandra rin chen 'byung gnas dang / /sna tshogs gsal ba snyan ngag me long dang / /dpag bsam 'khri shing la sogs tha snyad kyi/ /gtsug
lag phal cher zhus shing nan tan bgyis/ /rang bzhin rkyen dang rnam 'gyur la sogs pa/ /dus dang don la 'jug tshul cung zad shes/ /saMkri ta dang bod kyi klog tshul la/
/snga rabs 'chad tshul rab tu mang na yang / /skyon med 'dra dang brjod pa'i tshul shes pa/ /mkhas pa'i gtsug rgyan 'di nyid bka' drin las/ /gzhan la 'chad dam rang nyid
nyams su len/ /ji ltar byed kyang lag nom mi dgos tsam/ /zhes gsungs pa ltar dang / gzhan yang chag lo tsA ba rin chen chos kyi rgyal po'i drung du sgrol ma lha bcu bdun
ma'i dbang / lus dkyil lha nyer lnga ma'i dbang / mgon po lha bcu gnyis ma dang / brgyad ma'i dbang la sogs pa zab cing dkon pa'i chos mang du gsan la/ de ltar mkhas shing
grub pa brnyes pa'i

bla ma'i tshogs du ma zhig las phyi nang gi chos tshul bsam gyis mi khyab pa zhig gsan cing thugs su tshud par mdzad pas/ gzhan la 'chad pa dang rang nyid nyams su len pa la
sogs gang la yang thogs pa med pa'i blo gros mnga' ba zhig ste/ ji skad du/ sgra tshad bzo dang gso ba nang don rig /sdeb sbyor mngon brjod zlos gar tshig gi rgyan/ /rtsis
sogs mkhas pa rnams la yongs grags pas/ /rig gnas phal cher gzigs pa tsam gyis dgongs/ /khyad par nyi zla lta bu'i ka tsan gnyis/ /phyi nang gzhan gsum dpal ldan dus
'khor lo/ /zab lam rdo rje'i rnal 'byor la sogs pa'i/ /gtsug lag kun la mi 'jigs spob pa thob/ /ces pa ltar ro/ /de ltar bdag nyid chen po 'dis yongs 'dzin dam pa rnams las
phyi nang gi rig gnas kyi bsdus pa'i zab rgyas dam pa'i chos kyi bdud rtsi rnams phyogs dang ris med pa'i gdul bya blo gsal dad 'dun can rnams la 'chad pa gtso bor gyur
pa'i mkhas pa'i bya ba rnam pa gsum gyis nyin mtshan khor yug tu 'da' bar mdzad pa'i tshul ni/ ji skad du/ sngon byon mkhas grub mang pos nyer bsten pa'i/ /grangs yas chos
kyi khri la mnga' mdzad nas/ /blo gsal mang pos re ba skong mkhas pa'i/ /mgon khyed gangs can bstan pa'i bdag po nyid/ /blo gros lus dkar gangs ri'i rjes 'gro zhing /
/gzhung mang 'chad rtsod rtsom pa'i goms stabs can/ /stong phrag mkhas btsun bzang pa'i khyu mchog de/ /gus pas bsten khyod lnga rig paNDi ta/ /chos sgo brgya khri bzhi
stong gis mdzes pa'i/ /yongs rdzogs bstan pa'i khang bzang nyams dga' bar/ /

bsnyengs bral thos bsam bsgom pa'i khrir 'khod nas/ /ston pa'i rgyal sa 'dzin khyod 'od srung che/ /phyi rig gling chen bzhi la mnga' bsgyur zhing / /nang rig lhun po'i rtse
mor bgrod mkhas pa'i/ /rnal 'byor dbang po rnams dang lhan cig tu/ /zab mo sgrog khyod grub pa'i dbang phyug che/ /yid 'ong mtshan dpe'i ri mo rnam bkra ba'i/ /thub chen
rgyal ba'i zhal gyi ltas mo ni/ /skyon bral thugs kyi me long ngos yangs por/ /nges par gzigs khyod sa thob sems dpa' che/ /zhes pa ltar te/ de yang bdag nyid chen po 'dis
chos kyi 'khor lo bskor ba'i tshul zhib par ni sus kyang brjod par dka' mod/ 'on kyang mdor bsdus pa tsam ni 'di lta ste/ rje 'dis gdan sa chen po dpal ldan sa skya/
rtse gdong / ngor e waM chos ldan/ na landra/ gling dga' bde ba can/ chos 'khor lha sa/ byang ra sgreng sogs gnas mang por chos kyi 'khor lo ji snyed cig bskor ba'i dus rnams
su shes bya'i gnas la ma nor bar dpyod pa'i mkhyen rab kyi 'jug pa rnon pos/ bshad bya'i chos de tshig rna bar snyan zhing / tshig don go bde zhing chod che la/ dka'
ba'i gnas rnams dpyis phyin zhing / byed pa gsal ba'i sgo nas so so'i blo dang 'tshams par bshad pas gdul bya rnams kyi blo gros kyi padmo rgyas par mdzad pa na/ nyin rang
por chos kyi grwa gnas kyang skyo sun sogs gtan mi skyo ba zhig yin par yongs su grags shing / ji snyed gsungs pa'i rnam grangs kyang / rgyud sde rin po che dri ma med
pa rnams nas bshad pa'i spyi'i dbang bskur rdo rje 'phreng ba dkyil 'khor zhe gnyis/ de'i

steng du kri ya sa munytsa'i dge legs su byed pa'i dkyil 'khor gsum ste bzhi bcu zhe lnga'i dbang dang / sbyong rgyud dkyil 'khor bcu gnyis kyi dbang rnams dang / bye brag
gi dbang la/ kyai rdo rje bka' babs bzhi'i dbang la sogs pa lnga bcu rtsa gcig ste yongs sdom smin byed dbang gi rnam grangs brgya rtsa brgyad dang / gsung ngag rin po che
lam 'bras bu dang bcas pa'i gdams pa la sogs pa grol byed kyi khrid kyi rnam grangs nyi shu rtsa bdun tsam dang / rdo rje bdag med ma'i byin rlabs la sogs pa snyan brgyud
zab mo'i byin rlabs kyi rim pa nyer gsum tsam dang / sgrub thabs brgya rtsa dang / rgya mtsho ste rjes su gnang ba'i bka' srol chen po gnyis dang / mi g.yo ba dkar sngon
gyi rjes gnang sogs rjes gnang zur bkar grags pa bcu phrag bzhi'i lhag pa dang / dus 'khor 'grel chen gyi bshad bka' dang / kyai rdor rgyud gsum gyi bshad bka' sogs rgyud
dang / rgya bod kyi mkhas grub tshad ldan rnams kyis mdzad pa'i rgyud 'grel zab mo'i bshad bka'i rnams grangs bcu gsum tsam dang / gzhan yang sor sdom dang / byang sems
kyi sdom pa'i bslab bya ston pa'i gsung rab du ma dang / sgra dang sdeb sbyor snyan ngag skar rtsis la sogs pa tha snyad kyi rigs pa dang / gzhan yang gong du bshad pa'i
dbang khrid byin rlabs rnams kyi rgyab brten gyi bka' dang bstan bcos sogs lung gi tshogs rab tu mang po sogs chos kyi rnam grangs re re nas kyang lan grangs mang po zhig
stsol bar mdzad cing / yang bstan pa rin po che yun ring du gnas pa dang / dngos dang brgyud pa'i gdul bya rnams la phan

pa'i slad du legs bshad gsar du mdzad pa yang / rje btsun sa skya pa yab sras rnams la mchod yar gyi tshigs bcad/ rtsa ba'i bla ma bzhi la bstod pa sogs gsol 'debs dang bstod
pa'i skor du ma dang / rje sangs rin dang / glo bo mkhan chen pa gnyis kyi rnam thar/ gzhan yang sgrub thabs/ dkyil 'khor gyi cho ga khrid yig lha so so'i rjes gnang gi
yi ge chos skyong gi bskang ba/ bstod pa/ nyid kyi gsan yig padma ra ga'i 'phreng ba sogs mdor na sngon med pa'i legs bshad kyi tshogs glegs bam du long ba mdzad de/ 'di
dag kyang ming mngon brjod kyis spras pas bying che/ tshig snyan ngag gis brgyan pas sna bar snyan/ don brjod bya dang 'brel bas rtogs sla/ bcad mtshams sdeb sbyor dang
mthun pas brjod bde ba la sogs pa bstan bcos rtsom pa'i yon tan thams cad tshang bas mkhas pa rnams kyi yid 'phrog par byed pa kho na te/ ji skad du/ gzhung brgya 'chad
pa'i lce bde blo gsal zhing / /lung rigs 'gal 'brel spyod pa'i 'dren byed kyang / /sdeb legs rtsom pa'i ro 'dzin bsgyur mkhas pa'i/ /gnas lnga rig pa dpal ldan sa skya pa/
/blo bzang khyed kyi mkhyen pa'i dod dpon gyis/ /mkhas grub zhal gyi chu gter las blangs pa'i/ /dbang lung man ngag yid bzhin rin chen gyis/ /zab yangs thugs kyi bang mdzod
legs bkang nas/ /slar yang skye dgu'i dbul ba sel ba'i phyir/ /rgyud sde rnam bzhi'i dgongs don rin chen mchog /rdo rje 'phreng ba kri ya sa mu nytsar/ /legs

par bshad pa'i dkyil 'khor zhe lnga dang / /ngan song sbyong ba'i dkyil 'khor bcu dang gnyis/ /rnam dag zur bka' lnga bcu rtsa gcig ste/ /smin byed dbang gi rnam grangs brgya
dang brgyad/ /grol byed khrid kyi rim pa nyi shu bdun/ /snyan brgyud zab mo'i byin rlabs nyer gnyis lhag /rjes su gnang ba'i bka' srol chen po gnyis/ /rjes gnang zur bkar
grags pa bzhi bcu lhag /rgya bod mkhas pa'i dgongs 'grel dang bcas pa'i/ /zab rgya rgyud sde'i bshad bka' bcu gsum dang / /so thar byang sems sdom pa bslab byar bcas/
/sgra dang snyan ngag sdeb sbyor skar rtsis dang / /bka' dang bstan bcos glegs bam rab 'byams kyi/ /dag gsal lung gi bka' drin dang bcas pa/ /mtha' yas gdul bya'i bsam pa
ji lta bar/ /stsol mdzad chos kyi sbyin bdag che ba po/ /mkhas pa'i mdun sar 'gal 'brel gtam byed tshe/ /lung rigs rjes su gdams pa'i mche lder gyis/ /ma rtogs log rtogs
the tshom glang po'i lus/ /'joms mdzad smra ba'i sengge mtshungs pa med/ /legs sbyar tshig gi srad bu la brgyus pa'i/ /rgyan dang mngon brjod sdeb sbyor nor bu'i 'phreng
/ /mkhas pa'i yid 'phrog dbyangs can mgul pa'i rgyan/ /spel mkhas tshig rje tshig bdag smra mkhas po/ /zhes gsungs pa ltar ro/ /de bas na bdag nyid chen po 'dis mkhas pa'i
bya ba rnams pa gsum gyis sgo nas mkhyen brtse nus gsum gyi rgyal ba'i bstan pa nyin mo ltar gsal bar mdzad pa'i snyan grags phyogs kun tu khyab pa la rten/ skal ba dang
ldan pa'i gdul bya rnams ma bsdus par yang rang gi ngang gis 'du

zhing / khyad par gsung gi bdud rtsi ngom par gsol ba dang / chos kyi 'brel pa ci rigs pa thob pa'i bstan 'dzin gyi slob ma yang / bstan pa'i mnga' bdag dam par bzhugs pa rje
rang nyid kyi sku'i gcung 'jam pa'i dbyangs ngag gi dbang phyug grags pa rgyal mtshan dpal bzang po sku mched rnams dang / snyigs dus bstan pa'i nyi ma sngags 'chang ngag
gi dbang po kun dga' rin chen bkra shis grags pa rgyal mtshan dpal bzang po dang / bdag chen kun dga' bkra shis rgyal mtshan dpal bzang po sku mched rnams dang / rje
btsun mkhas pa'i dbang po dkon mchog lhun grub dang / brag dkar sems dpa' chen po bsod nams rgyal mtshan dang / mkhan chen dpal ldan pa/ gser gling chos rje kun dga' bkra
shis pa dang / bzhi sde chos rje 'jam dbyangs nam mkha' brtan pa dang / thub bstan yangs pa can gyi chos rje rnam pa gnyis/ chos rje dngos grub dpal 'bar pa yab sras dang
/ rje lcags thang rab 'byams pa/ lo nas spyan snga rin po che ngag dbang chos grags/ chos rje sku skye ba ngag dbang grags pa/ lhun sting lo tsA ba nam mkha' dpal bzang
sku mched dang / byang sa dus 'khor ba rin chen bzang po/ ble lung mkhan po dkon mchog rin chen/ rnal 'byor dbang po kun spangs chos kyi nyi ma/ jo nang mkhan chen ngag
dbang kun dga' legs pa/ srin po ri'i mkhan chen bsod nams rgyal mchog grol mkhan chen nam mkha' dbang phyug stag lung mkhan po bkra shis dpal 'byor/ gser mdog pa gzhon nu
nor bzang / spa spong chos rje dge 'dun

dpal bzang / skyogs lo tsA ba ngag dbang rin chen bkra shis dpal bzang po la sogs pa mkhas grub kyi slob ma mtshan nas bgrang du btub pa brgya phrag du ma byon zhing / gzhan
yang gdan sa chen po'i brgya dpon dang / zur chos pa bstan pa'i bya ba mdzad nus pa du ma dang / dbus gtsang khams gsum gyi chos sde chen po'i mkhan po dang / dgon pa so
so'i bla ma dang / grwa tshang tha dad kyi slob dpon dang / blo gsal du ma'i 'dren pa dang / mi chen mang po'i bla ma la sogs pa mdor na bdag nyid chen po dang yul dang
gnas skabs kyi ma skal zhing / chos lugs gzhan gyis dbang du ma gyur pa'i dge ba'i bshes gnyen phal mo che zhig gis rang gi skal ba dang mtshams pa'i gsung gi bdud rtsi
thob par byas nas/ dad pa chen po'i rigs kyi cod pan dam par 'dzin zhing sku gsung thugs kyi rnam thar gyi rjes su slob pa bgrang ba las 'das pas kun mkhyen rgyal ba'i bstan
pa nyin mo ltar gsal bar mdzad cing / de dag gi slob ma dang yang slob dang nyid slob rnams kyis kyang sa chen po 'di yongs su khyab par gyur pa ste/ ji skad du/ ting
'dzin klu dbang du mas nyer bsten pa'i/ /gting mtha' mi mngon chos dbyings thugs mtsho las/ /'phrin las rnam bzhi'i chu chen rab phab nas/ /bstan 'dzin rtsa ljang myu gu
mang du bskyed/ /e ma 'jam mgon gnyis pa'i zhal gyi lung / /rna ba'i kun dgar mi 'dzin mkhas pa su/ /khyod kyi zhabs sen yid 'ong nor bu'i 'phreng / /spyi bo'i rgyan du
mi len chen po gang / /rang gi slob ma rang dang rjes mthun pa/ /mkhas btsun bzang pos mkhas pa'i bya ba gsum/ /

mdzad nus du mas mdzad pa bsam yas kyi/ /blo gsal rnams kyi blo mtsho 'gengs la brtson/ /zhes gsungs pa ltar ro/ /de ltar bdag nyid chen po 'di ni rang gis thos pa dang / gzhan
la bstan pa de thams cad kyang zab mo'i ting nge 'dzin la bcud len bya ba'i phyir btson 'grus drag pos nyin zhag phrugs re la ji ltar mdzad pa'i rim pa yang / thog mar
dges pa rdo rje'i phyi nang gi bskyed rim/ lam dus kyi dbang rgyas par blangs ba dang bcas pa/ bde mchog dril bu pa'i lus dkyil/ nag po po'i mngon rtogs/ phur pa'i mngon
rtogs/ lam zab mo bla ma'i rnal 'byor/ bla ma rin chen 'byung ldan/ rnal 'byor dbang phyug gi srung ba gnyis/ nA ro mkha' spyod kyi nyams len 'chi kha ma'i gdams ngag
dang bcas pa/ bde mchog dkar po'i nyams len/ rdo rje lha mo'i mngon rtogs/ dmar po skor gsum gyi nyams len/ sgrol dkar gyi mngon rtogs/ thub pa mi ru sbi Sha ra/ rnam rgyal
'joms gnyis/ mgon po'i bsrung bzlog rgyas pa sogs lha'i rnal 'byor re re nas kyang sngags kyi bzlas pa grangs mang po dang bcas thun gnyis dang gsum dang bzhi la sogs
pa'i nges pas gtan mi chag pa'i dam bca' brtan po mdzad cing / gtso cher rdzogs rim gyi nyams len lta ba skyong ba dang bcas pa du ma dang / sbyor drug gi nyin mtshan gyi
rnal 'byor dang / rlung dang 'khrul 'khor la sogs pa'i rnal 'byor du mas mtshan mo'i cha phal cher 'da' bar mdzad la/ snga dro thugs dam grol nas rten gsum rnams la phyag
dang bcas pa'i yan lag bdun pa dang / dkar

gtor cha bzhi/ nyin par gyi dus su tshogs chos gsung ba la sogs pa'i lung dang bcas bshad pa'i phyag khrid rnams mdzad/ de lta bu mi gnang ba'i skabs su phyag dpe'i gzigs rtog
kho na mdzad cing / mthun mtshams gang rigs la gtor ma brgyad rtsa rgyas pa chu sbyin dang bcas pa/ dzaM ser nag dbyug gu ma spun gsum/ dus 'khor gyi srung ma drug cu/
thugs rje chen po'i grul gtor/ cha gsum gtor ma rnams mdzad nas/ mthar shes rab snying po saM kri ta'i skad du tshar gsum/ bdud bzlog bsngo ba smon lam dang bcas pa mdzad/
bar skabs su sku 'chag pa'i zhabs bskor dang bcas te/ rtsa ba'i bla ma rnam bzhi dang / bla ma gong ma rnams kyi bstod pa du ma dang / brgyud pa'i gsol 'debs kha yar/
dpa' bos mdzad pa'i sangs rgyas kyi bstod tshogs kha yar/ dpal ldan chos grags kyis mdzad pa'i bde mchog gi bstod pa rgyun chags/ tsandra go mis mdzad pa'i 'jam dbyangs
phyogs bcu ma/ thams cad mkhyen pa'i bshes gnyen gyis mdzad pa'i sgrol ma'i bstod pa me tog 'phreng 'dzin sogs chos spyod kyi rim pa mang du mdzad/ dgong ma'i cha la dbang
dang byin rlabs dang rjes gnang zab mo rnams so so'i blo dang 'tshams par mdzad/ de nas yang srod thun phal cher rdzogs pa'i mjug tu/ bde dges phur gsum/ mgon po lha brgyad
sogs yi dam chos skyong gi gtor bsngo rnams rgyas par mdzad/ de nas srod mthun gyi 'phro rnams rdzogs par mdzad pa la sogs pa mdor na bdag nyid chen po 'di'i nyin zhag
phrugs gcig gi mnyam gzhag gi thugs dam rnams lta zhog chos spyod dang gtor ma'i bsgrigs

chags tsam yang ding sang gi dge ba la gcig tu zhugs par rloms pa rnams kyis nyin zhag du mar 'bad kyang grub par dka' bar mthong zhing / de ltar rim gnyis kyi ting nge 'dzin
zab mo la g.yel ba med par bzhugs pa'i 'bras bu gnas skabs su bla ma yid dam sogs kyis zhal bstan zhing rjes su bzung ba'i mtshan ma yang bsam gyis mi khyab pa mnga' ba
yin te/ de yang bdag nyid chen po 'dis dgung lo nyi shu rtsa grangs bzhes pa'i skabs shig rtse gdong gi dgon gzhis mdo chos gzim khang du sku mtshams mdzad nas rdo rje
phur pa gtsor bor gyur pa'i thugs dam gnang dus/ sa bir zhal spros/ bcom ldan rdo rje gzhon nu/ dpal ldan bla ma dam pa bsod nams rgyal mtshan rnams kyi zhal gzigs pa dang
/ bdag nyid chen po 'di dgung lo sum bcu so gnyis su phebs pa me pho byi ba'i lo na landrar gsung ngag rin po che 'bras bu dang bcas pa'i thog drangs/ khrid lung man ngag
dbang byin rlabs rjes gnang sogs zab rgyas kyi dam pa'i chos mang po stsal ba na/ de'i skabs su rjes sangs rgyas rin chen yang phebs te de nas yab sras lhan cig tu gtsang
phyogs la gdan bteg ste/ yar lam srin po ri mjal bar phebs pas/ bde mchog gi sku de bde mchog zhal bzhi phyag bcu gcig par gzigs nas sku lus la 'phar g.yo la sogs pa
byung ste gar stabs sna tshogs mdzad cing / de nas de las sangs pa na khye'u dkar po gcig gis bsu ba byas nas bskor lam la phebs pas/ de'i dus su rje sangs rgyas rin chen
gyis 'khor rnams la/ khong pa la gzigs snang dang nyams rtogs mang po 'khrungs

gda' mi tsho bde mchog sngon po yin zer te/ 'di ni dkar pos 'dug gsungs pa la sogs pa dang / yang lan gcig mus kyi bsam gtan phug tu lo gcig hril po sku mtshams la bzhugs te/
'khor lo bde mchog gi gsung bsnyen mthar phyin par mdzad pa'i dus su 'khor lo bde mchog bde chen lha lnga dang / rje btsun rin po che grags pa rgyal mtshan/ mus chen sangs
rgyas rin chen rnams nam mkhar zhal gzigs shing / khyad par 'jam dbyangs sangs rgyas rin chen/ rje btsun rnal 'byor gyi dbang phyug bir wa pa'i rnam par gzigs te/ de'i
skabs su sku 'khor rnams la gzigs snang rnams byung tshul dang / nyams rtogs kyang blo kha rdzogs pa tsam byung / rje sangs rgyas rin chen 'di dus kyis min pa/ sems dpa'
chen po las 'jigs pa 'dug ces rje nyid kyis gsungs zhes kyang grags shing / yang chos skyong srung ma rnams kyis zhal bstan te 'phrin las bsgrub pa'i tshul ni/ skabs gcig
shab dge sding gi mgon khang du rgyun ring bzhugs te thugs dam dang chos skyong gi gtor 'bul dang / bskang ba bstod pa rgya chen po mdzad pas/ de'i dus su kyai rdor dang
/ rdo rje nag po chen po gur gyi mgon po lcam dral dang / khyad par las mkhan pu tra chen po lus kyi stod nyang pa byas pa cig mngon sum du gzigs shing / gzhan yang chos
skyong mnyes pa'i rtags/ bud med rgyan bzang pos brgyan pa dang / 'dzu ge mang po dges pa'i rnam 'gyur ci yang byed pa gzigs te/ de nas chos skyong 'khor bcas la bstod
pa dgra bgegs srog gcod kyi 'khor lo zhes bya ba dang / dpal ldan lha mo'i bskang gso dngos grub rol mtsho zhes bya ba

gnyis rtsom par mdzad pa yin zhes thos la/ yang de'i rjes thogs zhig sgo rum du bse mgon yid bzhin nor bu'i drung du sku mtshams yun ring gnang ba'i skabs su/ rje btsun bir
wa pa'i sku'i bkod pa drug dang / sa chen gyi sku'i rnam 'gyur drug gzigs nas bir wa pa dang / sa skya pa chen po gnyis ngo bo gcig par yang dgongs shing / thugs la nyams
rtogs kyi ting nge 'dzin khyad par ba du ma 'khrungs zhes grags pa dang / gzhan yang skabs gcig byas 'gyur rdo rje'i brag rdzongs su tshogs bdag gi bsgrub pa mdzad skabs/
gnod sbyin bse'i gdong can gyis 'tshub kyi rnam pas gzim khang gi g.yam gdung gas grum cher byung ba na/ gzim khang la zhig gsos mdzad cing bar chad las grol te/ slar
sku mtshams de ka'i mu mthud nas rgyun ring gnang ba na/ rje btsun rin chen dang / rdo rje lha mo sogs bla ma yi dam du ma'i zhal gzigs shing / de skabs dgong phyogs sku
'chag pa la zhal 'don dang bstun rje btsun rin po che zan 'bum la zhabs bskor rgyun du gnang gin yod pa la/ mgo zla ba'i tshes bcu bzhi rje sa paN gyi dus chen gyi nyin 'chag
g.yog rab 'byams pa kun tshe bya ba dang dpon slob gnyis kyis zhabs bskor la phebs pas/ rje 'dis nam mkha' la gzigs te zhabs 'bring pa de la khyod kyis e mthong gsung
ba dang / des kyang nam mkha' la bltas pas nam mkha' shin tu dwangs pa la 'ja' 'od zlum po shin tu legs pa gcig 'dug nas/ 'di bzhin 'dug gzhan ni ma mthong zhus pas/ rje'i
zhal nas ya gi na rje sa skya paN chen phebs 'dug 'ja' 'od de tsam mthong ba yang sgrib pa chung ba

yin gsungs te/ dpon slob gnyis kas dad pa chen po mdzad pas/ thugs nyams 'phar ba la sogs pa'i rnam 'gyur ci yang mdzad ces grags shing / yang lan cig gi tshe la stod lho'i
sa skyong chen po'i spyan gyis gsol ba btab ste zhal gyis bzhes nas/ der phebs pa'i gong rol zhig tu mkha' spyod gzim chung sbug tu bzhugs pa'i skabs cig mtshan lam du rje
sa skya pa chen po dang / 'jam pa'i dbyangs yin nam snyam pa'i paNDi ta'i cha lugs byas pa gcig ches rje sa paN/ rnal 'byor gyi dbang phyug bir wa pa/ slob dpon nag po
spyod pa ba rnams chos kyi gsung gleng mdzad pa'i drung na bdag nyid chen po 'di phebs te the tshom mang du dpyad/ khyad par nag po spyod pa ba la 'khor lo bde mchog gi
chos skor ma lus pa gsan zhing / nag po gzhung drug rdzogs mtshams mnal sad ces grags shing / de nas la stod lhor phebs te der snga dro thugs dam grol mtshams shig rje'i
gsung gis/ da nang tho rangs bram ze'i gzugs ral pa'i khrod na seng ldeng gi rdo rje rtse lnga pa yod pa zhig byung ste/ khyed rang gi mi 'phrod yod do zer nas bandhe 'phyar
zhags gyon pa gnyis gtad ba'i snang ba byung / phyi na mar bltos shog dang gsungs/ sde pa'i sgo phye 'phral bltar btang pas/ 'bul bsdud pa'i btang ba yin zer ba'i sle'u
gyon pa gnyis sgo drung na slob 'dug ces gleng ba byung / de nas yang gdan sa chen por chibs kyi kha lo bsgyur te phebs lam shri rgod tshang du bzhugs nas rgod tshang
phug par tshes bcu'i mchod pa mdzad pas/ rje btsun rdo rje rnal 'byor ma 'ja' 'od kyi dkyil na bzhugs pa mngon sum du gzigs/

de nas gdan sar phebs te chos 'chad nyan rgya chen po mdzad pa'i skabs bzhi thog gi gzim chung mkha' spyod sbug tu thugs dam mdzad dus 'khor rnams la/ khyed rnams phyir song
/ brda ma byung bar la su yang ma gtong gsungs nas thugs dam la sngar bas kyang rgyun ring bar bzhugs pa na/ gzim dpon gyis da nang sku khams nyog pa min lags sam zhus
pas/ nyog pa yin/ da nang bde ba can yin zer ba'i zhing khams yid du 'ong ba zhig tu sleb/ rgyal ba 'od dpag med la sangs rgyas byang sems mang pos bskor ba dang / rje sa
skya pa yab sras/ rje sangs rgyas rin chen rnams kyang bzhugs 'dug de rnams kyi drung na rin po che khri shin tu mdzes pa gnyis 'dug pa'i/ cung mtho ba mtha' skor du mchod
pa'i lha mang pos mchod rdzas thogs nas 'khod pa/ steng na gdugs phub pa zhig 'dug pa der khyod sdod zer nas ngas bsdad/ cung dma' ba der gzhan cig phebs rgyu yin pa'i
mtshan don byung ba brjed 'dug gsungs/ nga yod dus khri de stong par yod/ rgyal ba 'od dpag med kyi drung du chos mang po thob/ zhing khams de las yid du 'ong ba mi 'dug
gsungs/ nan gyis tshul snang zhus pas gnyis sad pa'i snang ba byung gsungs/ de nas rgyun ha cang mi ring ba zhig na glo bo mkhan chen thams cad mkhyen pa zhing gzhan du
gshegs pa'i tshul bstan pa na/ de dus bdag nyid chen po'i gsung las/ kha sing bde ba can gyi zhing na yod pa'i khri stong pa de mkhan chen thams cad mkhyen pa nyid 'byon
pa'i ltas su 'dug ces

gsungs par grags la/ de ltar bla ma dang yi dam chos skyong srung ma rnams kyi zhal gzigs lung bstan dbugs dbyung mdzad cing / de la brten nas nang du ting nge 'dzin gyi sgo
du ma yang mngon du mdzad/ phyi rol du grub pa'i mtshan ma bsam gyis mi khyab pa la mnga' mdzad pa zhig ste/ de yang bdag nyid chen po 'dis lha sar jo bo shAkya mu ne mjal
bar phebs pa'i lam du skyi chu bya ba'i chu bo de la gru zhugs nas phebs pas gru bying nas shin tu nyen che ba byung ba na/ rje 'di'i rje sangs rgyas rin chen la gsol
ba drag tu btab pas/ bya rog gcig gru'i rta mgo'i steng du byung nas 'jigs pa las grol ba dang / gzhan yang bdag nyid chen 'dis byang ra sgreng bskor bar phebs te/ slar
yang phebs pa'i lam du bla ma dge dga' ba bya ba dang / mal gro bsgrub chen pa'i slob ma bla ma sbal pa blo gros bya ba sbyor drug gi thugs dam shin tu smin pa gnyis kyi
rmi lam du/ rje 'di 'jam dbyangs dngos yin pa'i mtshan sogs rtags khyad par ba mang du 'byung bar grags pa dang / khyad par 'babs rong gi gnas mchog tu phebs pa'i tshe/ phebs
lam gyi brag srub gcig tu skye bo mang po la 'dre srin gyi gnod pa mi 'byung ba'i phyir rdo la zhabs kyi rjes shin tu gsal ba 'jog par mdzad pa na/ de nyid kyi snyan
grags la rten sku tshe'i bar chad du song dogs mtho'i 'og tu gnon gsungs ba'i bka' phebs pa bzhin/ 'khor rnams kyis bka' bzhin bsgrub ces nyid kyi sku 'khor ba rnams gleng
bar grags shing / gzhan yang der skabs dgun shin tu grang ba'i dus

yin kyang / brag gseb nas 'jam dbyangs me tog mang po 'khrungs pa sogs/ mdor na de dag la sogs pa grub pa brnyes pa'i rtags dang mtshan ma bsam gyis mi khyab pa mnga' bas/
'phags pa bsdud pa tshigs su bcad pa sogs shes rab kyi pha rol tu phyin pa'i gzhung lugs rnams las byang chub sems dpa' rnams kyi phyir mi ldog pa'i rtags su gang bshad pa
thams cad bdag nyid chen po 'di la mnga' ba yin la/ de bas na rje btsun sa skya pa zhes snyan pa'i grags pas rgya mtsho'i gos can yongs su khyab pa'i gdung rigs su 'khrungs
pa la/ bdag nyid chen po sa skya paNDi ta kun dga' rgyal mtshan dpal bzang po zhes mtshan gyi dge legs tsam gyis kyang skal ldan blo gsal rnams kyi snying gi chur skyes
bzhad par nus pa de nyid khu dbon dang / bod yul mun pa'i gling 'dir dam pa'i chos kyi sgron me chen po legs par sbar te/ byang grol thar pa'i lam gyi rgyu'i gtso bo
lhag pa tshul khrims kyi bslab pa rin po che'i srol chen kha ba can gyi ljongs 'dir gsar du gtod par mdzad pa'i byang chub sems dpa' chen po zhi ba mtsho'i rnam par sprul
pa'i sku dpal ldan bla ma dam pa bsod nams rgyal mtshan dpal bzang po zhes snyan pa'i ba dan dkar po sa gsum na g.yo ba ste skyes mchog de dag byon pa'i phyi nas bdag nyid
chen po 'di bas mkhas pa'i yon tan phul du byung ba gzhan ma byon par sa chen po la gnas pa'i skye bo mkhas blun yongs la grags shing grub la/ btsun pa dang bzang po'i
yon tan gnyis

ni rgyas par phye na bsam gyis mi khyab mod/ mdor bsdus pa ni/ ji skad du/ khyod thugs dag pa'i nam mkhar tshigs gsum gyi/ /tshul khrims yar ngo'i cha shas gong 'phel zhing
/ /nges par 'byung ba'i chu shel las grub pa'i/ /gzhan la mi gnod btsun pa'i gos dkar can/ /byams dang snying rje'i dkyil 'khor cher rgyas pa'i/ /sems nyid nyin mor byed
pa'i 'od zer gyis/ /'gro ba'i bsdu bsngal mun pa dpyis 'byin pa'i/ /phan bde'i lam bzang gsal mdzad skye dgu'i sgron/ /zab don ljon shing dam tshig rtsa ba brtan/ /rim gnyis
yal 'dab lag len me tog rgyas/ /zung 'jug 'bras bu'i khur ldan 'phrin las kyi/ /grib bsil g.yo ldan rigs 'dzin dpag bsam shing / /zhes btsun pa'i yon tan dang / grangs
yas yon tan kun gyi rtser 'dzegs kyang / /mngon par khengs pa'i mdung gi ba dan bsnyal/ /skye dgu kun gyi gtsug gis rab btud kyang / /kun gyi 'bangs ltar gzhan gyi don
la dges/ /spyod lam kun tu zhi zhing dul ba'i thugs/ /grogs ngan sdug bsngal zab mo thos mi skrag /skad cig nyon mongs go skabs g.yo min pa'i/ /mchog tu zhi bas gzhan gyi
khro ba'ang 'joms/ /rnyed dang ma rnyed la sogs mgo snyoms shing / /'phong dang mgon med rgud pa kun las 'dzin/ /zab bcas 'phrin las ngang gis lhur mdzad cing / /rtag tu
'dren pa kun gyi bran du zhugs/ /mdzes shing yid 'ong rdo rje lta bu'i sku/ /nyin mtshan rtag tu chos char 'bab pa'i gsung / /

snying rje'i gzhan dbang gyur pa'i thugs mnga' ba/ /khyod kyi mdzad pa byis blo'i yul las 'das/ /e ma bdag ni tshul 'di mthong bas kyang / /skyon med rnam par thar pa bsam
yas kyis/ /mgon khyod gzhan las bzang por bsgrub min te/ /phyogs 'di kho nas spu ldang mchi ma g.yo/ /zhes gsungs pa ltar rtogs par bya'o/ /de ltar mkhas btsun bzang gsum
dang ldan pa'i bdag nyid chen de nyid kyi dgung lo bcu gcig nas brtsams te/ bzhi bcu rtsa brgyad pa chu pho 'brug gi lo ma rdzogs kyi bar du bstan pa'i bya ba thos bsam
bsgom gsum dang / mkhas pa'i bya ba 'chad rtsod rtsom gsum spel mar mdzad pas thugs shin tu rangs par gyur cing / snyigs ma'i skye bo ngan pa rnams kyi spyod tshul rnams
gzigs pas thugs cung zad gdung bar gyur nas/ zhing khams gzhan du gshegs pa la mngon du phyogs par gyur te/ de'i snga ltas su sa g.yo ba dang / nam mkha' la mi shes pa'i
skar ma mjug phod can gcig kyang shar zhing / rtsis pa rnams kyis kyang da lo rje 'di la sku dog shin tu che zer ba byung ba na/ kun sems yed yed por gyur te de'i skabs su
thams cad mkhyen pa dkon mchog lhun grub kyis rje 'di la/ ding sang mtshan ltas la sogs pa ji ltar byung / phyi lo 'di dgung steng yin pas sku dog bzhin ni med lags sam
zhes zhu ba mdzad pa na/ bdag nyid chen po'i gsung gis/ ding sang rmi ltas la

sogs pa gang yang ma byung / kha sing snga gong za zi bzhin kha cig byung ba glo bo mkhan chen chos kyi rje zhing gzhan du gshegs pa la lta ba yin nam snyam pa cig byung ste/
de ka rkyang pa yin pa 'dra/ phyi lo 'di la dog cha phran bu yod nyan ka che zhes gsungs/ de la rje dkon mchog na grub kyis/ 'o na de la dmigs nas sku rim dang / sku mtshams
sogs mdzad nas yun ring du zhabs pad brtan pa'i rten 'brel gnang dgos zhus pas/ rje'i gsung gis/ rim gro sogs sngar yang gang 'grub byas da rung rim pas byed rtsis
yin/ mtshams dam pa zhig byed snyam na'ang / kha sang nas chos 'chad pa dang / deng sang gdan sa 'di pa rnams la mdun 'jags gcig yong re nas 'gyang pa yin/ 'di tsho'i brel
ba chod 'phral la mtshams byed ces gsungs pa la sogs pa zhing khams gzhan du 'byon ba'i bka' du ma snga rol nas stsal ba dang / gzhan yang mya ngan las 'da' ba'i ltas
du ma snga gong nas byung bar grags shing / de nas sbrul lo zla ba dang po'i tshes nyi shu skor la rin chen sgang gzim khang du phebs nas sku mtshams bug sgo 'dag sbyar mdzad
de thugs dam zab mo la rtse gcig tu bzhugs shing / thun mtshams rnams la gsung rtsom 'phro can rnams kyang grub par mdzad/ zla ba lnga pa'i nyer bzhi nyer lnga tsam
nas gzhan ngor zhabs cung zad snyung ba'i tshul bstan nas/ der skabs kyang thugs dam zab mo la rtse gcig tu bzhugs shing / skabs 'gar khyed rnams ma 'dug pa mchod pa gsar

pa gshom zhes yang yang gsungs de dag gi skabs su nam mkha' baiDurYa'i mdog ltar shin tu dwangs shing snun pa la nyi ma'i 'od zer sngar bas kyang gsal ba dang / lha'i me tog
gi char bsam gyis mi khyab pa babs pa na sku 'khor rnams yid ma bde nas/ 'di ltar 'dug lags pa ci 'dra lags sam zhugs pas/ 'jig rten gyi khams bsam gyis mi khyab pa rnams
na sangs rgyas dang byang chub sems dpa'i rnam par sprul pa la la bltams pa dang / la la mya ngan las 'da' ba la sogs pa'i tshul ston pa bsam gyis mi khyab pas de kun
gyi ltas yin mod gsungs shing / gzhan gyi sems bsrung ba'i phyir du yal yol mdzad/ tshes bcu'i snga dro'i dus da lta sku khams gso ba'i mnal cung zad gcig mdzad na/ nyin
mo sku khams dwangs pa yong lags sam zhus pas/ de tsam 'dug long med ces gsungs shing / zhing khams 'di'i mdzad pa re shig rdzogs pa dang / zhing khams gzhan du gdul bya
rgya che ba la dgongs nas/ brtag 'dzin can rnams nges 'byung bskyed pa dang / lo lo can rnams brtson 'grus la bskul ba'i ched du chos kyi rje de nyid dgung lo bzhi bcu rtsa
dgur phebs pa chu mo sbrul gyi lo chu stod zla ba'i tshe bcu'i nyi ma dro bor tsam la gdan sa chen po'i bla brang rin chen sgang nyid du gzugs kyi sku chos kyi dbyings
su bsdu bar mdzad cing / de nas phyi dro'i cha la babs pa na thams cad kyis gsan pa'i thag sgra shin tu che ba

dang bcas te dbu'i gtsug gi thod pa sor gang tsam gcig gtsug tor gyi tshul du 'phags pa la byang sems kyi zil pa khrom me ba dang bcas par gyur cing / de ma thag nas sngar
su zhig gi sna'i yul du tshor ma myong ba'i lha rdzas kyi spos kyi dri gsung khyad par can gyis gzim khang gi steng 'og thams cad khyab pa dang / kha dog sna tshogs pa'i
'ja' tshon gyi ri mos mdzes pa'i nam mkha' las me tog gi char chen po babs pa la sogs pa ngo mtshar ba'i ltas du ma dang bcas te/ rgyud sde rnams nas 'byung ba'i mda' kha
ma'i rnal 'byor gyis bde ba can gyi zhing khams su dpa' bo dang rnal 'byor ma rnams bsu ba dang bcas gshegs par 'gyur to/ /de nas sku gdung gi zhabs tog dang / thugs dam
gsal 'debs su gsang sngags zab mo'i bsgrub mchod nar mar 'bul ba sogs sbas pa'i rnal 'byor 'phags chen dpal ldan bkra shis dang / sa lo nyid kyi thugs sras kyi gtso bo sngags
'chang chos kyi rgyal po ngag dbang kun dga' rin chen/ zhabs 'bring pa'i tshogs dang bcas pas phyag bzhes su btab nas yang dag par bsgrub par mdzad cing / gzhan yang
dgongs rdzogs kyi dngos gzhi'i skabs su byes kyi dge 'dun gyi sde rnams su 'bul ba bsnyen bkur sbyin gtong sogs dge ba'i bya ba rgya chen po blo'i ra ba las 'das pa zhig
gis dgongs pa chos dbyings su rdzogs par mdzod de/ slar yang rgyun dang / lo dus kyi mchod pa rgyun ma chad pa dang / nang rten du da lta sa skya'i bzhi

thog bla brang gi gser khang na bzhugs pa'i sa lo nyid kyi sku tshab sku tshad ma gnyis la lam 'bras brgyud pas bskor ba dang / bla ma gong ma'i sku 'bum rnams kyi khrod la
phyi rten ngo mtshar can bzhengs te lha mi rnams kyi bsod nams kyi zhing dam par bzhugs pa yin no/ /de ltar sa skya lo tsA 'jam dbyangs che/ /gang gi rnam thar mdo tsam
bshad pa yi/ /legs byas 'dis mtshon dus gsum dge ba'i mthus/ /bdag cag mkha' mnyam 'gro ba ma lus pa'i/ /sgrib kun byang nas dus 'dir tshe ring zhing / /yid la re ba thams
cad 'grub pa dang / /phyi ma lhan cig bde ba can skyes nas/ /sprul pas srid mthar bstan pa 'dzin par shog /ces sa skya lo tsA ba'i rnam par thar pa ngo mtshar gsal ba'i
me long dgos 'dod kun 'byung zhes bya ba 'di yang / mkhas pa'i dbang po dkon mchog lhun grub kyis mdzad pa'i rnam thar chen mo nas btus te/ sa skya pa shAkyi dge bsnyen
paNDi ta sngags 'chang ngag dbang kun dga' bsod nams kyis rang lo zhe gcig pa me mo glang gi lo dpal sa skyar gsung ngag tshar bdun pa bshad dus tha skar gyi zla ba'i dkar
po'i phyogs kyi tshes la legs par sbyar ba'i yi ge pa ni shab stod pa bkra shis don grub bo/ /'dis 'phral dang yun du dge legs su gyur cig/ //sarba mangga laM//

